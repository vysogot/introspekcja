Dramatyczna zmiana. Na czym ona polega? Ludzie mają czasem nadzieję, że jeśli wyplują lub wyleją z siebie wszystko na papier, to że coś zmieni się na lepsze. Że ich relacje z rodzicami się poprawią, relacje partnerskie odżyją, a praca będzie bardziej cieszyć. Szczególnie na początku, kiedy długopis wydaje się samemu wiercić w głowie.
Są też tacy, którzy patrzą na to od zupełnie innej strony – dla nich pisanie introspektywne, lub pisanie o sobie, wiąże się z “przeżuwaniem przeżutego”, z tak zwanym międleniem – niezadowalającym stanem skupienia na sobie. Co więcej, traktują oni pisanie jak sidła, w których zamiast znaleźć ukojenie czy rozwiązanie swojej sytuacji psychicznej, człowiek jedynie okręca się wokół złudnej osi zrozumienia, formując nowy kokon.
Czy pisanie introspektywne zachęca do sławnego katharsis? Do takiego upojenia się bólem, w którym nastąpi rozstrzygnięcie? Olśnienie? Nie. Pisanie introspektywne nie zachęca do katharsis. Pisanie introspektywne zachęca do trzeźwości, do higieny, do stawiania czoła ważnym sprawom, i do umiejętnego przy tym oddechu.
Zanim przejdziemy do tego czym jest pisanie introspektywne z punktu widzenia metodologii rozwoju osobistego, czym jest w kontekście auto-coachingu, auto-terapii, czy innych samodzielnych sposobów pomagania sobie, pomówmy o tym, czym jest moment, w którym kończy się świat.
Świat kończy się w momencie, kiedy człowiek opanowany jest lękiem. Wtedy wypowiada takie zdania, jak: “To koniec!”. Raz wypowiada je z przerażeniem, wyobrażając sobie niechybną śmierć, innym razem w złości, z przekonaniem, że odcina się od niszczącej go relacji. Coś się wtedy kończy. Kończy się coś, co wcześniej było, a za chwilę ma tego nie być.
Warto się nad tym zastanowić. W pisaniu introspektywnym przychodzi taki moment – moment strachu. Objawia się on tak: “Jeśli podejmę ten temat, będzie trzeba się do czegoś przyznać. Przyznam się przed sobą do rzeczy, które wielokrotnie udawało mi się spychać na drugi plan. Wiele z nich zajadłem czymś słodkim. Sporo konfrontacji uszło mi płazem. Teraz jestem sam ze sobą, nie mam kogo oszukać. Być może o tym napiszę, już czas… ale co, jeśli ktoś to przeczyta?”.
Strach ma długie ręce. Wyobraźmy sobie sytuację, w której Bartek, osoba chętna do zmiany swojego życia na lepsze, dostrzega, że wypowiedzenie pewnych słów na głos sprawia mu dyskomfort. Że odczuwa niechęć. Nie chce mówić na głos tego, co czuje, ponieważ ma obawę, że w konsekwencji straci swoje imię. Innymi słowy, że pamięć o jego dobrym imieniu zaginie lub przynajmniej zostanie wystawiona na próbę.
Bartek, jak każda osoba stojąca przed drzwiami uczciwej introspekcji, nie zauważa jeszcze niespójności w sobie. To świat jest niespójny; Bartek uważa, że z nim wszystko jest w porządku. Że brakuje mu jedynie pewnych umiejętności radzenia sobie w niepoukładanym świecie, w którym ktoś inny robi coś nie tak. Bartek zaczyna pisać. Stawia pierwsze słowa, pojawia się w nim emocja: być może gniew, smutek, obrzydzenie. Radość. Bartek jest sam w pokoju. W którymś momencie dochodzi do wniosku, że pisanie go wkurza. Że pisanie go zasmuca. Nabiera do niego wstrętu. Innym razem cieszy się, że może zebrać myśli, jednak tylko do tego stopnia, na ile pozwala mu strach. “Trudno zapuścić się ciemne obszary własnej psychiki, prawda?”, pyta go umysł. Bartek zamyka wtedy zeszyt. Coś jest nie tak. Z tym pisaniem coś jest nie tak.

Niepokój to emocja towarzysząca człowiekowi od zawsze. Niepokój – impotencja czujności – pozwala nieraz uciec i przetrwać. Ucieczka od konfrontacji, czy to papierowej czy podczas rozmowy, to jedna z najczęstszych “technik komunikacji” u ludzie przepełnionych lękiem. Taka ucieczka, z czego rzadko zdają sobie sprawę, też jest komunikatem: “Nie chcę; boję się; chcę być gdzie indziej”. W przypadku relacji z drugim człowiekiem zawsze można uznać jego osobę za źródło własnej chęci ucieczki, jednak w przypadku pisania rzecz ta nie jest już taka prosta. Od kogo bowiem ucieka człowiek skonfrontowany z własnymi myślami, jeśli nie od własnego umysłu?
Często mówi się: “Nie samego siebie nie ma ucieczki”. To prawda. Tożsamość i chęć jej podtrzymania jest w nas wmurowana. Osoby stosujące sztuczki pozbywające ich tożsamości, zwodzą jedynie swoją naturę: “Jestem nikim. Jestem nicością”. To wszystko określanie swojej tożsamości w próżni. Brak wzięcia odpowiedzialności za swoje życie.
Czy pisanie introspektywne może pomóc Bartkowi we wzięciu odpowiedzialności za własne życie? Tak. Pisanie introspektywne jest stworzone właśnie do tego. Służy jako pomoc w “trawieniu” własnych doświadczeń: skutecznym ich analizowaniu, ucieleśnianiu, dawaniu przestrzeni na ich wybrzmienie, artykulacji odczuć, którym nie było dotąd dane uformować się zrozumiałe wypowiedzi, i wreszcie rozwijanie w sobie umiejętności dojrzałej komunikacji.
Pisanie introspektywne to stawanie przed lustrem z papieru. Na dobrą sprawę nikogo w nim nie ma. To, co z niego wyczytamy, zależy wyłącznie od tego, w jakim stanie znajduje się nasza umiejętność percepcji i rozumowania. Poza tym, niewiele się tam dzieje.
To niesamowite, jeśli spojrzeć na to radosnym okiem, że faktycznie nie wiemy, o czym będzie nasza następna myśl. Czy umysł postanowi postawić kropkę, urwać zdanie w połowie – czy przypadkiem coś z zewnątrz nie przykuje naraz naszej uwagi. W gruncie rzeczy, biorąc to za wyznacznik, nie mamy żadnej kontroli nad tym, co myślimy. A jednak błazenadą byłoby uznać, że jesteśmy jedynie biernymi, bezdecyzyjnymi obserwatorami własnego umysłu.
Dlaczego jest to ważne w kontekście pisania introspektywnego? Dlaczego od razu nie mówi się tutaj o technikach pisania, o konkretnych ćwiczeniach? Skąd ten pseudofilozoficzny wstęp? Są ku temu powody.
Pierwszy jest taki, że pisanie to narzędzie potężne. To może się wydawać, że pisać każdy może, bo pisać uczymy się w szkole. To nie jest tak. Jeśli pisać o czymś oderwanym od siebie to rzeczywiście – w pisaniu tyle jest mocy, co w resoraku, jednak gdy zacząć odzwierciedlać własne pojmowanie świata i jego ogrom oraz naszą w nim rolę, wtedy “sprawa zaczyna nabierać rumieńców”.
Literatura nie bez powodu jest podwaliną świata ludzi. Wszelkie księgi, którym ludzie oddają cześć są tego przykładem. Wszelkie zmiany świadomościowe w społeczeństwie w dużej mierze zawdzięczają swoją skuteczność dzięki manifestom intelektualnym. Natura wspiera słowo, ponieważ słowo może uleczyć naturę. Może też ją skrzywdzić. Może jej również pomóc zrozumieć samą siebie. I tego w gruncie rzeczy pisanie introspektywne dotyczy – dowiadywania się tego, na ile rozumiem siebie? Na ile człowiek rozpoznaje siebie w gąszczu swoich reakcji, stresów, na ile w objęciach ekstazy? Mając dopiero taką podstawę abstrakcji, można korzystać z języka w celach samo-poznawczych, bez cienia wątpliwości, że prowadzić to będzie jedynie do frustracji.