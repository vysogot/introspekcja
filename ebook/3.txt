Introspekcja korzysta z momentów lenistwa i chwil irytacji. Są one drzwiami do piwnicy, a emocja, która za nimi stoi, prowadzi człowieka do ukrytych zasobów, do konfitur. Ile razy człowiek zastanawia się, czy by jakoś sobie nie ułatwić życia? Albo negocjuje sam ze sobą, że czegoś mógłby zrobić mniej, w zamian za odrobinę więcej czasu dla siebie? Ile wynajduje ku temu wymówek i technik? Zachowuje się wtedy dokładnie jak dziecko, które obawia się, że w piwnicy mieszka zły pies. Zdziwione jest kiedy mama przynosi stamtąd słoiczki z pysznościami.
Podobnie jest z introspekcją. Kto by się spodziewał, że uczucie rozleniwienia może wskazywać na zasoby energii twórczej? Albo, że irytacja z powodzeniem może przypomnieć nam o tym, że nie robimy tego, co byśmy chcieli? Otóż spodziewało by się tego wiele osób, którzy wykonywali swoją pracę pomimo rzekomego braku ochoty jej wykonywania. Którzy nie poddawali się w chwilach trudnych. Dla takich osób oczywistym jest, że lenistwo czy irytacja są wskazówką do wznowienia pracy lub zabawy.
Ludzie szukają autentyczności. Szukają prawdy, za wszelką cenę. Jeśli jest jedna rzecz, której ludzie szukają równie mocno, co pożywienia, to jest nią prawda. Chcą poznawać osoby autentyczne, chcą wypowiadać swoją prawdę – choćby była niespójna i nielogiczna, mają wolę jej zakomunikowania w odpowiedniej chwili. Dlatego w cenie są wszelkie techniki i wiedza, które sprawiają, że i oni sami zaczynają być osobami, których szukają inni – wcale nie po to, aby świecić przykładem, ale po to, żeby pomagać innym budować ich własną autentyczność. Odnajdywać ją w relacjach opartych na zaufaniu, a konsekwencji zaufać sobie.
Pisanie introspektywne jest narzędziem do budowania relacji intymnych. Tutaj otwiera się przestrzeń do wypowiadania tych rzeczy, które są nie tyle powszechnie uznawane za niewypowiadalne, ale kierowane są na boczny tor przede wszystkim przez osobę, która ich nie wypowiada.
Lenistwo bierze się z braku angażowania się w aktywność, która nieskończenie nas pociąga – której zaprzestajemy jedynie z braku sił lub przymusu zrobienia sobie przerwy. Kiedy człowiek zaangażowany jest w coś, co nie wspomaga jego pasji, zbiera w sobie potencjał rozleniwienia, który w pewnym momencie ujawnia się pod postacią ogólnej niechęci i przyćmienia, ewentualnie irytacji, jeśli ktoś go z tego letargu wytrąca. “Nie widzisz, że odpoczywam?”, mówi taka osoba, nie zdając sobie sprawy, że regeneruje siły po błędnej decyzji zajmowania się czymś, co nie wspiera jej osobistego celu.
Pytanie istotne jest takie: Dlaczego człowiek decyduje się robić rzeczy, które głęboko mu nieodpowiadają? Pytanie, na które najprostszą odpowiedzią byłby “strach”, “brak odwagi”. Co jednak, jeśli powiemy, że chodzi o przyjemność związaną z zapomnieniem? Dobrze wiedzą niektórzy, jak przyjemnie jest się byczyć, mimo, że po głowie chodzą myśli mściwe, grożące tym, że to źle się skończy, że trzeba wstać, ruszyć się i robić swoje. Zapytać należy: Na ile ta przyjemność płynąca zapomnienia doprowadzała nas do długotrwałej błogości czy poczucia spełnienia? Jeśli człowiek jest gotowy odpowiedzieć sobie na to pytanie zgodnie z prawdą, czyli że nigdy, to jest gotowy do pracy introspektywnej. W przeciwnym razie będzie on sam dla siebie zawalidrogą i nigdy nie odprzeda krępującej go laby za cenę pozornego wysiłku.
Jeśli by się nad tym zastanowić, wysiłek podtrzymywania wewnętrznego dialogu, który zapewnia nas, że “jakoś to będzie”, mimo, że nie robimy tego, co do nas należy, jest bardziej kosztowny niż rzeczywiste wzięcie się do roboty. Przypomina to stres przed spotkaniem, które następnie okazuje się być zupełnie swobodne. Jak sobie z tym radzić i jak pomóc w tym może pisanie introspektywne?

Pisanie introspektywne służy temu, aby nie doszukiwać się przyczyny swojego nieszczęścia w splotach losu, ani w złych intencjach osób trzecich. Jest to metoda brania pełnej odpowiedzialności za sytuację. Dlatego dla wielu osób jest to metoda przykra. Nie ironizując, gdy wyobrazić sobie osobą poważnie cierpiącą, która skonfrontowana jest z tym, że za swoje cierpienie musi wziąć pełną odpowiedzialność, wcale może jej być nie do śmiechu. Dlaczego napisane jest “musi”? Ponieważ dobrze wie, że jest to jedyna droga ewentualnego wyjścia z sytuacji, w której się znalazła.
Ludzie z reguły nie wierzą w to, że ich obecna sytuacja wiąże się z ich decyzjami z przeszłości. Wierzą natomiast, że kolejna chwila zależy od ich decyzji bieżącej. Na tej podstawie mogą oni przekonać sami siebie, że mieli oni wpływ na sytuację obecną. Co więcej, wzięcie pełnej odpowiedzialności za sytuację wcale nie oznacza, że należy uznać, że ma się nad nią pełną kontrolę. Taka relacja pomiędzy odpowiedzialnością a kontrolą usprawnia introspekcją.
Introspekcja ma za zadanie zwrócić człowiekowi klucz do drzwi do piwnicy, w której najsłodszą konfiturą ma być wolność wyboru. Wolność ta polegać ma na tym, aby po dokładnemu przyjrzeniu się temu, co powoduje nim do stawania się leniwym bądź zirytowanym, mógł naumyślnie zadecydować o podążaniu w kierunku lekkości i spełnienia. Jest to wolność pochodząca od odpowiedzialności. Ta ten paradygmat nie ma mocnych. Jest on rozstrzygający i zresztą dobrze znany. Wolność, zarówno do podróży jak i do siedzenia w domu, bierze się bezpośrednio z wzięcia odpowiedzialności za własną przyszłość. Z kolei samo jej branie zachodzi w teraźniejszości, teraz.
Pisanie introspektywne to proces powolny. Nie da się w jeden dzień poznać wszystkich dni w roku. Dlatego podejście do introspekcji wymaga cierpliwości, która, obok uczciwości, prowadzi krok po kroku do luk w pojmowaniu świata. Introspekcja pomaga w jasny sposób określić cztery rzeczy dotyczące naszej wiedzy: 1) tego nie wiem i czuję się z tym dobrze, 2) tego nie wiem i jest mi z tym źle, 3) to wiem i jest mi z tym źle, oraz 4) to wiem i jest mi z tym dobrze. Biorąc pod uwagę, że człowiek nie może wiedzieć wszystkiego, jego pragnieniem będzie to, aby czuć się dobrze i wiedzieć tyle, ile chce. Natomiast cała wiedza, która sprawia mu osobistą przykrość, będzie skazana na to, aby zastąpić ją wiedzą, która przypominać mu będzie o tym, aby czuć się dobrze.
Introspekcja nie służy temu, aby posiąść wiedzę, ale by zorientować się o tym czego nie wiemy, a co już wiemy. Z kolei efektem introspekcji może być inicjatywa do tego, aby dowiedzieć się czegoś więcej. Taka inicjatywa wyrzuca z człowieka rozleniwienie, a związany z nią entuzjazm zastępuje jego wcześniejszą irytację ciekawością. Tym sposobem człowiek przeobraża siłę, która go przytłacza, w siłę sprawczą, która go rozwija i dzięki której potrafi służyć sprawie dla niego najważniejszej. Taki jest oczekiwany wynik dobrze przeprowadzonej introspekcji.