Odzyskiwanie głosu. Pisanie introspektywne polega właśnie na tym. Myślenie to nieustanna gonitwa za tym co własne, przy pomocy tego, co obce, nabyte. Jeśli odłożyć by na bok treści nabyte, pozostaje pustka. Pytanie, czy pustka jest czymś atrakcyjnym, czymś użytecznym? Pytanie, czy jest ona czymś upragnionym?
Człowiek ma potrzebę wyrazu. Jego wyrazy, gdy nie są rozumiane, wprawiają go w niepokój. Gorzej jeszcze, gdy nie są rozumiane jego uczucia – gdy uczucia są rozumiane, mniejsza już o wyrazy. Niemniej jednak człowiek ma potrzebę wyrazu, gdyż język jest dla niego narzędziem rozumienia świata, w tym samego siebie.
Chciałoby się powiedzieć, że bez języka można żyć. Że cisza jest odpowiedzią na wszystko, że wewnętrzny spokój objawia się ciszą umysłu. To nie do końca tak. Życie, w którym przyszło nam się urodzić, pełne jest słów. Słów mocnych, słów bezsensownych. Słów wskazówek i słów pełnych znaczenia. Są ludzie, którzy mówią: “strzeż się znaczenia, słowa są niczym, są mirażem bez konsystencji. Zbliż się do nich, a ujrzysz odchłań, a w najgorszym wypadku zapatrzysz się w słowa bez pamięci”.
Mówiąc krótko, człowiek boi się utraty pamięci. Utarte jest powiedzenie, że każdy strach zakorzeniony jest strachem przed śmiercią; że jest to lęk pierwotny. Jednak człowiek boi się czegoś znacznie więcej. Iluż było wojowników, dla których śmierć ich ciała nie była żadnym zagrożeniem? Ilu z nich poświęcało własne życie w imię wyższych celów? Historia zna takich ludzi mnóstwo i wspomina ich po dziś dzień, mimo, że dawno zmarli. Człowiek, w skrócie, ma dwa pragnienia – chce być zapamiętanym oraz pamiętać o tym, kim jest.
Co to wszystko ma wspólnego z pisaniem introspektywnym? Czy przypadkiem krótki wstęp o naturze honoru nie jest jakąś megalomańską ucieczką? Co więcej, czy nie namawia do nacjonalistycznego hurra? “Przecież to miała być książeczka o metodzie pisania introspektywnego”, ktoś mógłby się buntować, “Co to za wypociny?”.
Człowiek to skomplikowany system, którego schemat można uprościć. Składa się on z dwóch części – tej, która pragnie być zapamiętana, oraz tej, która potrafi pamiętać. Jedynym celem człowieka w życiu jest pamięć o tym, co dla niego najważniejsze, a najważniejszym jego zadaniem, w każdej chwili życia, jest określenie tego, co jest dla niego najważniejsze.
Pisanie introspektywne to nie są słowne gry. To raczej zabawa w podchodzenie własnej niepamięci od różnych stron tak, aby nie żerowała ona na największej słabostce człowieka – pragnienia bycia zauważonym. Człowiek chce być w centrum postrzegania, taką już ma naturę, że wszędzie chce odgrywać główną rolę. Nawet jeśli jest osobą skromną to czuje, że zależy mu na tym, aby być docenionym, rozpoznanym, nazwanym, i szanowanym – człowiek potrzebuje po prosto przynależeć do grupy.
To nie tak, że człowiek zawsze chce być w centrum wszechświata. On chce być w centrum jedynie w momentach wielkiej potrzeby, które gdy jego słowa zioną pustką i sprawiają, że jego potrzeba staje się nieskończenie wielka. Oto przyczyna najgorszej choroby człowieka – depresji, kiedy skryta potrzeba bycia zauważonym łapie go za nogi i nie chce puścić. Jej przyczyną właśnie to, że słowa, które falują z lewa na prawą w jego umyśle, nie mają dla niego żadnego znaczenia. Żadnej treści pokarmowej. W żaden sposób go nie odżywiają. On umiera. Umiera z zapomnienia. Z bycia zapomnianym. Stacza się w niepamięć i nie pamięta już jak prosić o pomoc, ani gdzie jej szukać.

Pytanie pozostaje: jak się dowiedzieć? I jest to pytanie, które towarzyszy człowiekowi od momentu, kiedy zaczyna zdawać sobie sprawę z tego, że myśli. “Jak mieć? Jak wiedzieć, że to to?”. To są, w gruncie rzeczy, pytania, które kierują naszym życiem. A najtrudniejszym wyzwaniem staje się znalezienie rzetelnej odpowiedzi.
Pisanie introspektywne nie daje tych odpowiedzi. Nie oszukujmy się – nie wiemy. Nie posiadamy wiedzy sami z siebie. Teraz jest taka moda na to, aby mówić: “wszystkie odpowiedzi są w tobie”. Nie, wszystkie odpowiedzi nie są w tobie. Kiedy byliśmy mali, nie wiedzieliśmy jak zjeść jabłko. Rodzice i opiekunowie nauczyli nas mówić. Nauczyliśmy się gestów, mimiki, słów – a wszystko to, naśladując innych.
Mieliśmy oczywiście potencjał – i nadal mamy! Urodziliśmy się nie przez przypadek z połączenia dwóch osób o określonym potencjale, ciężko byłoby udowodnić, że nie ma to na nas wpływu. Cała historia ludzkości zapisana w genach naszych przodków. Oni przetrwali. My żyjemy. Możemy pisać, możemy czytać, oddychać. Pewne wzorce przetrwania na pewno w sobie mamy. To też nie tak, że rodzimy się absolutnie bezwiedni. Niemniej jednak, nie cała wiedza jest nam dostępna z tytułu przyjścia na świat. Są rzeczy, których chcemy się dowiedzieć.
Aby dowiedzieć się prawdy o danym zjawisku, o jego przyczynach, o tym, co ma ono wspólnego z nami, i co nasze jego doświadczenie zmienia w nas, czego dowiadujemy się przez to o sobie – cały ten łańcuch myśli domaga się rozstrzygnięcia. Dwie ogromne siły są w człowieku: pragnienie przetrwania i pragnienie wiedzy. Dlatego człowiek, który chce żyć w zrozumieniu, buntuje się niepamięci. On niepamięci nie chce. Obrzydza go, wzbrania się od niej, tak, jak człowiek pragnący rzucić się w otchłań brzydzi się dobrą radą.
Szukanie odpowiedzi na najbardziej nurtujące z pytań: “jaki sens ma moje życie?”, nie może zostać zaspokojone przez introspekcję. Introspekcja, czyli zaglądanie w siebie, nie jest tym narzędziem, które daje tę odpowiedź. Dlaczego tak jest? Ponieważ życie jest na zewnątrz. Życie jest wokół nas. Jesteśmy tutaj nie bez powodu i o powodzie tego, po co tu jesteśmy, dowiadujemy się właśnie tutaj.
Ludzie są dumni. Dumni z tego co mają, ale nie na tyle, aby porzucić chciwość. Zwłaszcza jeśli chodzi o wiedzę, człowiek dumny chce wiedzieć jak najwięcej. Skąd w nim to pragnienie? Skąd w nim zaślepienie? Czy człowiek najedzony biegałby na oślep za pożywieniem? Ano właśnie. Tu nie o dumę czy o chciwość chodzi. Od dziecka, a jeśli widzieć siebie, jako potomków potomków potomków… to od niepamiętnych czasów – jesteśmy głodni. Powiedz głodnemu: “zajrzyj w siebie. Tam znajdziesz strawę”. Prędzej umrze z głodu niż się tym nasyci.
Introspekcja ma sens, jeśli czynimy ją na podstawie rzetelnej wiedzy. Jeśli mieliśmy to szczęście, aby już w tym życiu dowiedzieć się o tym kim jesteśmy, możemy za pomocą introspekcji podnieść jakość naszego życia, pogłębić najważniejsze dla nas relacje, oraz oddychać spokojniej. Jeśli takiej wiedzy wciąż nie mamy, introspekcja może nam pomóc tylko w tym, aby dowiedzieć się, co tak naprawdę od poszukiwania naszej najgłębszej natury nas dzieli. Co nas odpycha od prawdy, że wolimy co jakiś czas, nazywając to najlepiej zabawą, zawierzyć niepamięci?